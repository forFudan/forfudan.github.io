---
layout:     post
title:      "詩詞作品選"
subtitle:   "My selected poems in Chinese Classic Poetry"
date:       2017-05-18
author:     "Yuhao Zhu"
header-img: "img/post_head_pic_js.jpg"
tags:
    - 文学作品
    - 诗词
---

# 南遊意國五城記並序
*20120103*

辛卯臘月初二，吾從荷蘭赴意大利，始九日之行。歷那不勒斯、羅馬、佛羅倫薩、威尼斯、米蘭諸城。其人文景致各有不同。那威勝以山水，羅佛勝以建築，米城勝於都會，皆貌同而實別也。雖有勞頓，然風光飲食，頗得賞心樂事之意。遂聊以詩記。成五首，絕一律四。以贈同遊者曉菲知常。

### 其一 那不勒斯
朝嵐迷海港，  
晚照醉山陰。  
惜此兩難並，  
吟賞共知音。  

### 其二 羅馬
南飛不辭遠，一為見羅城。  
棟宇千秋業，文章萬古名。  
登臺山水麗，睹物心緒平。  
信步殘垣處，春來百草生。

### 其三 佛羅倫薩
翡玉凝冷翠，月寒擁半牆。  
白廊合絳瓦，濕路蓋薄霜。  
曲水搖迷影，長橋鎖聖堂。  
相偕石邊語，也擬作鴛鴦。

### 其四 威尼斯
歲盡登樂島，煙嵐縈小樓。  
月沈懸碧海，日上照輕舟。  
過往逐青浪，來從羨白鷗。  
佳人凝睇望，巧笑半顏羞。

### 其五 米蘭
西北即都會，其名本若蘭。  
湖光連海水，樓影到峰巒。  
路轉拜堂遠，階旋梁柱寬。  
莫言人已倦，末景最奇觀。

# 浣溪沙
*20151027*

隱隱長煙戀小樓，欲言應曉並顏羞。半因水月半為秋。  
金盞酒香來易拒，故園情切覆難收。況君今日尚淹留。

# 鷓鴣天 二十三宵
*2017517 丁酉四月廿三夜*

寒雨疏煙撫草輕，鴨聲爭報玉綢盈。繞堤樓閣談春色，倚道桐桑憐晚晴。  
歌婉轉，舞昇平，臨水鴛鴦葉底鶯。樽前柳外他鄉客，二十三宵見月明。

# 漁家傲 朱日和
*20170731*

千載狂沙埋萬闕，群峰眾壑鎖金鉞。孤夜霜生旌纛滑，羌笛竭，西風吹冷關山月。  
鐵鳥威鳴鴻雁歇，長車疾走虎狼沒。直入龍潭驅氐羯，提白骨，中軍帳裏為簪笏。